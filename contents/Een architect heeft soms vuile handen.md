Het kan heel comfortabel voelen om architect te zijn. Je moet je handen niet vuil maken, althans dat denk je vaak. Je staat vaak "aan het begin" van een traject, je zet krijtlijnen uit, je reikt oplossingen aan, het project of technologie-team gaat er verder mee aan de slag.

Dat is echter geen duurzaam model voor je eigen architecten loopbaan. Je moet af en toe je handen echt eens vuil maken, echt mee in de implementatie duiken én als het zelfs kan mee in de uitvoering gaan.

Dat kan gaan over het mee provisioneren van de infrastructuur, het uitbouwen van de development-pipeline, configuratie van een setup mee goedzetten... af en toe zelf eens echt met de "botten in het slijk" staan, wordt geapprecieerd door het betreffende projectteam, maar is vooral ook enorm leerzame ervaring voor jezelf als architect.

Het zorgt er voor dat je in de toekomst nog steeds voldoende in detail mee kan blijven praten over oplossingen. Het is zoals het aanleren van een taal, als je het zelf niet lang meer in de praktijk brengt wordt je er natuurlijk slechter in én ook onzekerder om het te gebruiken. 

Als je zelf niet af en toe meedraait in een technologisch domein, wordt je ook onzekerder in dat domein en ga je wellicht vanzelf afstand beginnen te nemen in je advies én dus ook minder waardevol kunnen bijdragen.

Af en toe eens in de echte toepassing duiken en meedraaien geeft vaak ook energie, energie rond het opbouwen van een juiste -en actuele- opinie over dat domein.